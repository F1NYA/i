<article>

    <h1 class="topic">Авторське право</h1>
    <p>Зміст:</p>
    <ol class="content-art">
        <li>
            <a href="" ng-click="gotoAnchor(1)">
                Автор та авторський твір
            </a>
        </li>
        <li>
            <a href="" ng-click="gotoAnchor(2)">
                Виникнення авторських прав та строк чинності
            </a>
        </li>
        <li>
            <a href="" ng-click="gotoAnchor(3)">
                Як зареєструвати авторське право
            </a>
        </li>
        <li>
            <a href="" ng-click="gotoAnchor(4)">
                Як зареєструвати договір, який стосується права автора на твір
            </a>
        </li>
        <li>
            <a href="" ng-click="gotoAnchor(5)">
                Як реалізувати права інтелектуальної власності іноземним громадянам
            </a>
        </li>
        <li>
            <a href="" ng-click="gotoAnchor(6)">
                Законодавство
            </a>
        </li>
    </ol>
    <h1 id="anchor1">1. Автор та авторський твір</h1>
    <p>
        Автор – це особа, яка своєю творчою працею створила твір. Автором твору може вважатися особа, вказана як автор на оригіналі або екземплярі твору, якщо відсутні докази того, що автором твору є інша особа (презумція авторства).
    </p>
    <p>
        Авторський твір може бути будь-якої форми вираження (письмові твори, музичні, архітектурні, комп'ютерні програми і т.д.). Перелік об'єктів авторського права не є вичерпним, головні вимоги – творчий характер роботи і форма вираження твору.
    </p>
    <h3>Об'єктами авторського права є твори у галузі науки, літератури і мистецтва, а саме: </h3>
    <ol>
        <li>літературні письмові твори белетристичного, публіцистичного, наукового, технічного або іншого характеру (книги, брошури, статті тощо);</li>
        <li>виступи, лекції, промови, проповіді та інші усні твори;</li>
        <li>комп'ютерні програми;</li>
        <li>бази даних;</li>
        <li>музичні твори з текстом і без тексту;</li>
        <li>драматичні, музично-драматичні твори, пантоміми, хореографічні та інші твори, створені для сценічного показу, та їх постановки;</li>
        <li>аудіовізуальні твори;</li>
        <li>твори образотворчого мистецтва;</li>
        <li>твори архітектури, містобудування і садово-паркового мистецтва;</li>
        <li>фотографічні твори, у тому числі твори, виконані способами, подібними до фотографії;</li>
        <li>твори ужиткового мистецтва, у тому числі твори декоративного ткацтва, кераміки, різьблення, ливарства, з художнього скла, ювелірні вироби тощо;</li>
        <li>ілюстрації, карти, плани, креслення, ескізи, пластичні твори, що стосуються географії, геології, топографії, техніки, архітектури та інших сфер діяльності;</li>
        <li>сценічні обробки творів, зазначених у пункті 1 цієї частини, і обробки фольклору, придатні для сценічного показу;</li>
        <li>похідні твори;</li>
        <li>
            збірники творів, збірники обробок фольклору, енциклопедії та антології, збірники звичайних даних, інші складені твори за умови,
            що вони є результатом творчої праці за добором, координацією або упорядкуванням змісту без порушення авторських прав на твори, що входять до них як складові частини;
        </li>
        <li>тексти перекладів для дублювання, озвучення, субтитрування українською та іншими мовами іноземних аудіовізуальних творів;</li>
        <li>інші твори.</li>
    </ol>
    <h1 id="anchor2">2. Виникнення авторських прав та строк чинності</h1>
    <p>
        Авторське право виникає з моменту створення твору. Виділяють два види авторського права: особисті немайнові права та майнові права на твір.
    </p>
    <h3>1. Особисті немайнові права</h3>
    <p>
        Це права, які виникають у автора одночасно з написанням твору (вони є безстроковими та належать виключно авторові):
    </p>
    <ol>
        <li>вимагати зазначення свого імені у зв'язку з використанням твору, якщо це практично можливо;</li>
        <li>забороняти зазначення свого імені у зв'язку з використанням твору;</li>
        <li>обирати псевдонім у зв'язку з використанням твору;</li>
        <li>вимагати збереження цілісності і недоторканності твору.</li>
    </ol>
    <h3>2. Майнові права на твір</h3>
    <p>
        До майнових прав належать:
    </p>
    <ul>
        <li>виключне право на використання твору;</li>
        <li>виключне право на дозвіл або заборону використання твору іншими особами.</li>
    </ul>
    <p>
        Майнові права на твір на відміну від немайнових можуть передаватися іншій особі. Авторське право діє протягом усього життя автора і 70 років після його смерті.
        Термін дії авторського права після смерті автора відраховуються з 1 січня року, наступного за роком смерті.
    </p>
    <h1 id="anchor3">3. Як зареєструвати авторське право</h1>
    <p>
        Реєстрація авторського права займає в середньому 2-3 місяці (сама реєстрація – місяць від дати надходження заявки та видача свідоцтва – місяць від дати реєстрації).
        Вона не є обов’язковою, проте може полегшити вирішення спору щодо авторства у разі його виникнення.
    </p>
    <p>
        Реєстрацію авторського права в Україні здійснює Державний департамент інтелектуальної власності (ДДІВ).
        Заявки на реєстрацію авторського права подаються в Українське агентство по авторських і суміжних правах, що є структурним підрозділом Департаменту.
    </p>
    <p>
        Реєстрація авторського права є двох видів: це <a href="https://igov.org.ua/service/1136/general" target="_blank">реєстрація авторського права на твір</a>
        (скористатися цією послугою Ви можете на порталі iGov.org.ua) та реєстрація авторського права на службовий твір (тобто виконаний на замовлення, у зв’язку зі своєю професійною діяльністю тощо).
    </p>
    <p>
        Подати заявку на реєстрацію авторського права може автор, його спадкоємець або їхній правонаступник (фізична або юридична особа) як самостійно,
        так і через довірену особу. В останньому випадку до матеріалів заявки додається довіреність, видана заявником на ведення діловодства.
    </p>
    <p>
        Якщо авторське право оформляється на особу, що не є автором (на твір, створений у результаті службового завдання),
        необхідно надати документ, що підтверджує належність майнових прав цій особі.
    </p>
    <h3>1. Документи для реєстрації авторського права на твір: </h3>
    <ul>
        <li>заява викладена українською мовою за встановленою формою;</li>
        <li>примірник твору у матеріальній формі;</li>
        <li>документ, що свідчить про факт i дату оприлюднення твору (за наявності);</li>
        <li>документ або копія документа про сплату збору за підготовку до реєстрації авторського права, або копія документа, що підтверджує наявність пільг;</li>
        <li>документ про сплату збору за оформлення i видачу свідоцтва або копія документа, що підтверджує наявність пільг;</li>
        <li>довіреність, якщо заявка подається довіреною особою.</li>
    </ul>
    <h3>2. Документи для реєстрації авторського права на службовий твір</h3>
    <p>
        Ті самі документи що і на реєстрацію авторського права на твір, а також цивільно-правовий договір (договір про розподіл майнових прав на твір тощо), до якого додаються:
    </p>
    <ul>
        <li>належним чином завірена копія трудового договору (контракту) з працівником, та/або службового завдання тощо;</li>
        <li>акт про виконання робіт, що стосується створення такого твору, за умови, якщо такий акт є невід’ємною частиною цивільно-правового договору;</li>
        <li>наказ про склад працівників, які задіяні для створення такого твору (у разі наявності).</li>
    </ul>
    <p>
        Якщо майнові права інтелектуальної власності на твір належать працівникові,
        який створив цей твір, та юридичній або фізичній особі, у якої він працює, заявка повинна містити:
    </p>
    <ul>
        <li>належним чином завірену копію трудового договору (контракту) з працівником та службового завдання тощо;</li>
        <li>наказ про склад працівників, які задіяні для створення такого твору (у разі наявності).</li>
    </ul>
    <h3>3. Додаткові документи на реєстрацію авторського права на окремі твори</h3>
    <table>
        <colgroup>
            <col width="30%" />
            <col width="30%" />
            <col width="40%" />
        </colgroup>    
        <tbody>
            <tr>
                <td>Комп'ютерна програма</td>
                <td>База даних</td>
                <td>Твори архітектури, містобудування, садово-паркового та монументального мистецтва</td>
            </tr>
            <tr>
                <td>Настанова щодо використання програми</td>
                <td>
                    <ul>
                        <li>Настанова щодо використання бази даних</li>
                        <li>Опис структури бази даних</li>
                    </ul>
                </td>
                <td>Анотація, яка містить назву твору, його місцезнаходження (адресу), архітектурні характеристики і параметри, час і місце створення.</td>
            </tr>
        </tbody>
    </table>
    <p>
        Заявник має право подати клопотання про внесення змін до його заявки на реєстрацію (крім примірника твору).
        Ці виправлення і уточнення не враховуються, якщо вони надійшли до Державного департаменту інтелектуальної власності після винесення рішення про реєстрацію авторського права.
    </p>
    <h1 id="anchor4">4. Як зареєструвати договір, який стосується права автора на твір</h1>
    <p>
        <a href="https://igov.org.ua/service/1142/general" target="_blank">Реєстрація договору, який стосується права автора на твір</a>,
        фіксує передачу майнових прав на твір та право використання твору. Зареєструвати такий договір Ви можете на порталі державних послуг iGov.org.ua
    </p>
    <p>
        Реєстрація здійснюється Державним департаментом інтелектуальної власності і може бути трьох видів:
    </p>
    <ol>
        <li>Реєстрація договору про передачу (відчуження) майнових прав на твір</li>
        <li>Реєстрація договору про передачу виключного права на використання твору</li>
        <li>Реєстрація договору про передачу невиключного права на використання твору</li>
    </ol>
    <p>
        Рішення про реєстрацію договору приймається протягом місяця від дати надходження заявки.
        Якщо заявка відповідає встановленим вимогам, приймається рішення про реєстрацію договору. В іншому випадку заявнику надається обґрунтована відмова.
    </p>
    <h3>Документи для реєстрації договорів</h3>
    <ul>
        <li>Заява викладена українською мовою, за встановленою формою</li>
        <li>Примірник твору</li>
        <li>Примірник авторського договору, що засвідчує передачу (відчуження) майнового права на твір, або примірник авторського договору про передачу права на використання твору</li>
        <li>Документ, що підтверджує наявність майнових прав, що передаються (за необхідності)</li>
        <li>Документ або копія документа про сплату збору за підготовку до реєстрації договору</li>
        <li>Довіреність, якщо заявка подається довіреною особою</li>
    </ul>
    <h1 id="anchor5">5. Як реалізувати права інтелектуальної власності іноземним громадянам </h1>
    <p>
        Іноземні особи та особи без громадянства, які проживають або мають постійне місцезнаходження поза межами України,
        реалізують свої права інтелектуальної власності в Україні через представників у справах інтелектуальної власності (патентних повірених).
    </p>
    <p>
        За загальним твердженням патентний повірений – це фахівець (професіонал) найвищої кваліфікації у сфері правової охорони інтелектуальної власності.
    </p>
    <p>
        Щоб стати патентним повіреним, громадянин України повинен:
    </p>
    <ul>
        <li>постійно проживати в Україні;</li>
        <li>мати повну вищу освіту, а також повну вищу освіту у сфері охорони інтелектуальної власності;</li>
        <li>мати не менш як п'ятирічний досвід практичної роботи у сфері охорони інтелектуальної власності;</li>
        <li>
            скласти кваліфікаційні екзамени, пройти атестацію та <a href="https://igov.org.ua/service/1134/general" target="_blank">одержати свідоцтво на право займатися діяльністю патентного повіреного</a>.
            Замовити таке свідоцтво Ви можете на порталі державних послуг iGov.org.ua.
        </li>
    </ul>
    <h1 id="anchor6">Законодавство</h1>
    <ul>
        <li>
            <a href="http://zakon0.rada.gov.ua/laws/show/3792-12/print1092684383699237" target="_blank">
                Закон України “Про авторське право і суміжні права”
            </a>
        </li>
    </ul>


</article>